+++
title = "Apkope"
layout = "simple"
date = "2014-04-09"
menu = "main"
name = "Transmissions"
weight = 10
more= "Automātisko ātrumkārbu apkope"
+++
Daži uzskata, ka automātiskās ātrumkārbas apkope sevī ietver tikai eļļas un filtra maiņu. Tas nav gluži tā. Apkopē ietilpst vesels darbu komplekss, pēc kuriem jūsu automašīnas ātrumkārba spēs labi darboties, iespējams, ievērojami ilgāk nekā paredzējis ražotājs.
Jāņem vērā, ka ātrumkārbai, līdzīgi kā jebkuram automašīnas mehānismam, ir ražotāja paredzēts darbības laiks. Un tad, kad automašīnas nolietojums tuvojas šim virtuālajam kritiskajam punktam (pieņemsim 250 000 km), ir ļoti grūti paredzēt, vai pēc eļļas maiņas ātrumkārba kalpos vēl nākamos 50 000 km, un vēl jo vairāk grūti to garantēt. Jebkurai eļļai piemīt arī attīrošas īpašības, tāpēc ir jārēķinās ar to, ka pēc eļļas maiņas notiks gadu gaitā ātrumkārbā uzkrājušos netīrumu un lakas noskalošana, un šīs daļiņas nokļūs atpakaļ transmisijas sistēmā, kas savukārt var piegružot vadības hidraulisko bloku, filtrus, spiediena sensorus un daudz ko citu.
Tāpēc ātrumkārbas apkope pirmām kārtām sevī ietver vienošanos ar klientu par to, cik liela apmēra eļļas maiņu veikt. Pastāv, piemēram, daļēja eļļas maiņa (tā ir ātrumkārbas ražotāja reglamentētā eļļas maiņa ar nosacījumu, ka ir veikta regulāra ātrumkārbas apkope). Otrs variants — pilnīga eļļas maiņa. Tā ir nepieciešama, ja ātrumkārba ilgstoši nav kopta, ja eļļa, to vizuāli pārbaudot, izrādās ļoti netīra vai ja eļļā tiek konstatēti nevēlami piemaisījumi, piemēram, antifrīzs. Tad, protams, ir nepieciešams novērst problēmu, kuras dēļ antifrīzs nonācis ātrumkārbā.

Šādu maiņu var piedāvāt ne visi autoservisi, jo tam nepieciešams īpašs, ļoti dārgs stends un liels skaits adapteru, kas piemēroti dažādiem ātrumkārbu modeļiem.

Jāņem arī vēra, ka pilnīga eļļas nomaiņa maksā ievērojami dārgāk, jo tas sevī ietver sistēmas skalošanu, un tāpēc ir neizbēgams lielāks eļļas patēriņš. Tāpēc mēs rekomendējam neveikt pilnīgu eļļas nomaiņu, ja tam nav īpašas vajadzības. Taču, ja klients uzstāj, mēs neatteiksim viņa lūgumam, bet mēs tomēr gribētu palīdzēt Jums ietaupīt Jūsu līdzekļus, jo kā jau minējām, eļļas maiņa nesniedz pilnīgu garantiju, ja automašīnai ir liels nobraukums. Un, visticamāk, būs ļoti žēl, ja pēc pilnīgas eļļas maiņas, kas ir dārgāka, pēc neilga laika jūsu ātrumkārba tomēr salūzīs… Izrādīsies, ka līdzekļu ieguldījums pilnīgā eļļas maiņā būs bijis veltīgs.
Otrkārt, apkope sevī ietver arī nogulsnējumu analīzi, piemēram, ar īpašu magnētu palīdzību. Noteiktu daļiņu klātbūtne palīdz saprast, kas tieši ātrumkārbā ir nolietojies un cik ilgi šie mehānismi vēl var kalpot. Šāda informācija automašīnas īpašniekam var būt ļoti noderīga.

Un treškārt, apkope sevī ietver atsevišķu parametru elektronisko iestatīšanu, piemēram, runa ir par eļļas oksidāciju, braukšanas intervālu līdz nākamajai maiņai, adaptācijas parametrus, ja nepieciešams.

Mūsu novērojumi: ja regulāri, ik pēc 40-50 tūkstošiem km veikt ātrumkārbas apkopi, tās darbības laiks var tikt pagarināts vēl par 100-150 tūkstošiem km.
