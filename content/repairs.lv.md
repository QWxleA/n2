+++
title = "Remonts"
layout = "simple"
date = "2014-04-09"
menu = "main"
name = "Repairs"
weight = 10
+++
###Automātiskās ātrumkārbas remonts sevī ietver vairākus etapus:

1. Mehāniskās daļas remonts. Parasti jau pēc ātrumkārbas izjaukšanas var pamanīt dažas bojātas detaļas. Tie var būt sajūga izdegušie diski, salauzti zobrati un vārpstas, nolietoti šlīces savienojumi utt. Defektu noteikšanas laikā svarīgākais ir ne vien ieraudzīt salauztās detaļas, bet saprast iemeslus, kāpēc tas ir noticis. Ja nav skaidrs, kāpēc šīs detaļas ir salūzušas, tad kādu laiku pēc attiecīgās detaļas nomaiņas, tā atkal var salūzt. Lai saprastu iemeslus, nepietiek pieņemt, ka lūzums ir noticis vienkārši nolietojuma dēļ, kas saistīts ar automašīnas nobraukumu. Par iemeslu var būt pirmajā acu skatienā nepamanāmi defekti. Piemēram, ātrumkārbas mehāniskās daļas lūzums var būt saistīts ar zemu spiedienu sistēmā, pārkaršanu vai nepilnībām eļļošanas sistēmā. Tāpat iemesls var būt defekti vadības hidrauliskajā blokā vai elektroniskajā blokā. Lai pareizi novērtētu problēmas mērogu, ir nepieciešama liela pieredze darbā tieši ar attiecīgajām ātrumkārbām. Nereti mums ir nācies pārtaisīt ātrumkārbas, kas jau pabijušas kādā no autoservisiem pirms mūsējā, taču iepriekšējo autoservisu meistaru pieredzes un zināšanu trūkuma dēļ mums ir jāveic remonts no jauna, bet klientam tas nozīmē papildu izdevumus, lai arī viņš jau maksājis ievērojami daudz par remontu iepriekšējā servisā. Tieši no meistara pieredzes un zināšanām ir atkarīgs, cik ilgi ātrumkārba vēl darbosies pēc veiktā remonta. Praktiski visas detaļas, kuras mēs izmantojam remonta laikā, ir jaunas. Ne vienmēr tām ir jābūt no oriģinālā ražotāja, jo bieži vien ir nopērkamas citu ražotāju detaļas, kuras neatpaliek kvalitātes ziņā, bet ir ievērojami lētākas. Lai izvēlētos optimālo variantu starp kvalitāti un cenu, arī ir nepieciešama pieredze darbā ar dažādiem ražotājiem, jo tikai tā var saprast, kuras no sortimentā pieejamajām detaļām tiešām darbosies nevainojami. Parasti remontdarbu laikā tiek izmantoti detaļu komplekti, kuros ietilpst visas nepieciešamās manžetes, gumijas un blīves. Lai to visu nomainītu, ātrumkārba ir jāizjauc praktiski līdz pēdējai ”skrūvītei”. Tas ir ļoti darbietilpīgs process, un daži meistari uzskata, ka to darīt nav obligāti. Taču tikai tā var garantēt, ka būs ņemti vērā visi sīkumi un ar laiku neviena no manžetēm nesaplīsīs. Patiesībā, remontdarbu procesā nenozīmīgu detaļu nav. Un tieši šāda rūpīga pieeja remontdarbiem mums ļauj klientiem dot garantiju līdz pat 2 gadiem.

2. Hidrotransformatora remonts.
Hidrotransformators – tas ir mehānisms, kura stāvokli bez izjaukšanas noteikt nav iespējams, kaut arī ir dažas pazīmes, pēc kurām var noteikt, vai tas ir bojāts vai nav. Pat, ja nav redzamu pazīmju, kas liecinātu, ka tas ir bojāts, ātrumkārbas kvalitatīvs remonts nav iedomājams bez hidrotransformatora izjaukšanas un remonta. Tā iekšienē ir mehānismi, kas arī ir pakļauti novecošanai, nolietojumam un pārkaršanai. Tāpēc hidrotrasformatorus mēs remontējam vienmēr, jo tie ir ātrumkārbas neatņemama sastāvdaļa, no kuras ir atkarīga ātrumkārbas darbības kvalitāte un kalpošanas ilgums.

    3. Vadības hidrauliskā bloka un tā elektronisko komponentu remonts. Tā kā daudzi automašīnu īpašnieki aizmirst par to, ka ātrumkārbai ir jāveic regulāra apkope, hidrauliskie bloki nolietojas, tiek piesārņoti un ar laiku kļūst par iemeslu ātrumkārbas salūšanai. Lai veiktu šī mezgla pārbaudi un remontu, ir nepieciešams īpašs diagnosticējošs darbarīks, kā arī diezgan daudz citu specifisku darbarīku, kas nepieciešami remontam. Un tas ir viens no sarežģītākajiem ātrumkārbas remontdarbiem, jo tas prasa ļoti lielu uzmanību un pieredzi. Viena neveikla kustība nolietotas atveres urbšanas laikā var veicināt to, ka tiks bojāts viss hidrauliskais bloks, un tas būs pilnībā jānomaina.  Bet jauns bloks maksā ļoti dārgi. Tāpēc daudzi meistari baidās to darīt, un atstāj šo agregātu bez remonta, un tas ievērojami ietekmē ātrumkārbas darbības kvalitāti. Protams, ir tādi ātrumkārbu veidi, kuros šie bloki tik stipri nolietojas, ka tos nav vērts remontēt, jo remontdarbu izmaksas ir tuvu jauna bloka iegādes cenai. Bet dažu bloku cena, ja tie tiek pirkti tieši no ražotāja ir ievērojami zemāka, nekā, ja tos pērk no noteiktu automašīnu oficiālajiem dīleriem. Tādā gadījumā mēs klientam viennozīmīgi iesakām uzstādīt jaunu hidraulisko bloku, jo tas ļauj pēc remonta panākt ātrumkārbas nevainojamu darbību par salīdzinoši nelielu samaksu. Mēs vienmēr apsveram šādu remontdarbu lietderību un cenšamies automašīnas īpašniekam atrast optimālāko risinājumu. Hidraulisko bloku remontdarbos ietilpst arī elektromagnētisko vārstu maiņa vai remonts.

Automātisko ātrumkārbu remonts ir ļoti sarežģītu darbību ķēde. Un tam ir nepieciešama tiešām liela pieredze, zināšanas, kvalitatīvas detaļas, kā arī godīga un apzinīga pieeja.
